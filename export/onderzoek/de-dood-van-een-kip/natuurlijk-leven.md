---
title: Natuurlijk leven
image:
  src: https://rest.ongehoord.info/wp-content/uploads/2024/01/natuurlijk-leven.jpg
  alt: Natuurlijk leven
---
:annotation{:ids="[1]"}[Om het gedrag van konijnen in gevangenschap beter te kunnen begrijpen en context te geven is het belangrijk kennis te hebben van de natuurlijke gedragsbehoeften van vrije konijnen.]:annotation{:ids="[2]"}[]:annotation{:ids="[3]"}[]:annotation{:ids="[4]"}[]

Wilde konijnen hebben een voorkeur voor zanderig, heuvelachtig terrein, met struiken en bosjes, waar ze holen kunnen graven en voedsel vinden. Een familiegroep konijnen woont in een konijnenburcht, een geheel van ondergrondse tunnels, zogenaamde konijnenpijpen, en kamers waarin ze nestelen en slapen. Een burcht ligt tot drie meter diep, de totaallengte van de gangen kan ruim 40 meter zijn. In hun burcht voelen de dieren zich veilig voor roofdieren. Rond de burcht is het territorium van de dieren 0,25 tot 6 ha groot.

Overdag verblijven konijnen in hun burcht, bij schemering en ‘s nachts gaan ze op zoek naar voedsel. Ze eten grassen en kruiden, loten van jonge struikjes en boompjes, en akkergewassen. In de winter schakelen ze over op bast.

Een konijnengroep bestaat uit 2 tot 10 volwassen dieren (voornamelijk vrouwtjes) en hun kinderen. Er is een duidelijke rangorde, waarbij dominante dieren meer voedsel, betere schuilplaatsen en betere nestplaatsen krijgen. De rangordes in bestaande groepen worden geleidelijk gevormd tijdens het opgroeien van dieren waardoor er geen overmatige agressie optreedt.

Mannelijke jonge konijnen en ongeveer de helft van de vrouwtjes verlaten de groep voordat ze volwassen zijn. Zij vormen weer nieuwe stabiele groepen. Het vormen van de rangorde binnen een nieuwe groep gaat wel gepaard met vechtpartijen, daarna treedt nog weinig agressie op. Wanneer een groep te sterk aangroeit kan opnieuw agressie voorkomen.

Het voortplantingsseizoen van wilde konijnen loopt van begin februari tot eind juli, met een piek in april en mei. Het vrouwtje kan jaarlijks 4 tot 6 nesten van gemiddeld 5 jongen krijgen. Zwangere moeders graven kraampijpen van 1 tot 2 meter lang die uitmonden in een aparte nestkamer. Hierin wordt een nest gebouwd met gras, mos en haren van de moeder. De toegang van de kraampijp wordt dichtgestopt met aarde om de jongen te beschermen tegen kou en roofdieren. De moeder markeert de toegang ook met urine, waardoor andere konijnen de nestkamer niet zullen ingaan.

De eerste 2 à 3 weken na de geboorte bezoekt de moeder het nest 1 keer per dag om de jongen te zogen. Als een jong uit het nest kruipt draagt de moeder het jong nooit terug naar het nest. Dit is bij wilde konijnen geen probleem: als een jong uit het nest kruipt, rolt het vanzelf terug in het nest omdat de kraampijp schuin omlaag loopt. Na elk bezoek aan haar nest stopt het moederkonijn de ingang weer dicht met aarde.

Een konijn kan in het wild tot 9 jaar oud worden, maar de gemiddelde leeftijd ligt op 2 jaar. Als prooidier heeft het konijn veel natuurlijke vijanden, waaronder hermelijn, wezel, bunzing, vos, uil, havik en valk. Andere belangrijke doodsoorzaken bij wilde konijnen zijn honden, de jacht, het verkeer, de landbouw (maaimachines) en ziekte.

Konijnen kunnen in gevangenschap twaalf jaar oud worden, maar in de vleesindustrie worden ze geslacht op de leeftijd van 10 weken.